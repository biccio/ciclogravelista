[{"id":0,"href":"/docs/2021-dolomititour/","title":"2021 - Dolomiti Tour","section":"Docs","content":" Dolomiti Tour Tappa 1 # Da Bassano del Grappa a Belluno\nDolomiti Tour Tappa 2 # Da Belluno a Pieve di Cadore\nDolomiti Tour Tappa 3 # Da Pieve di Cadore a Valdaora\nDolomiti Tour Tappa 4 # Da Valdaora a Chiusa\nDolomiti Tour Tappa 5 # Da Chiusa a Trento\nDolomiti Tour Tappa 6 # Da Trento a Bassano del Grappa\n"},{"id":1,"href":"/docs/2019-gardamare/","title":"2019 - Gardamare","section":"Docs","content":" Gardamare Tappa 1 # La Pista Ciclabile del Mincio da Peschiera del Garda a Mantova, dove il cuore si spalanca inaspettatamente\nGardamare Tappa 2 # Da Mantova a Ostiglia, dove all’inizio sembra la tangenziale controvento poi dopo è solo controvento\nGardamare Tappa 3 # Da Ostiglia a Ferrara, dove ho incontrato qualche persona, qualche storia, e persino una poesia\nGardamare Tappa 4 # Da Ferrara a Mesola, dove non c’è molto da vedere, se non il Po, che è immenso, maestoso e silenzioso. Ma se c’è qualcosa che deve rompersi, è proprio qui che probabilmente succede. E infatti.\nGardamare Tappa 5 # Da Mesola a Pomposa passando dal mare. Con mezz’ora di videogame dal vivo\n"},{"id":2,"href":"/docs/2019-gardamare/gardamare-tappa_1/","title":"GardaMare Tappa 1","section":"2019 - Gardamare","content":" Gardamare Tappa 1 # La Pista Ciclabile del Mincio da Peschiera del Garda a Mantova, dove il cuore si spalanca inaspettatamente\nChe in questo viaggio il cuore si sarebbe spalancato me lo aspettavo, ma che sarebbe successo dopo i primi 3km, ecco questo mi ha sorpreso.\nLa partenza # Sono partito alle 7.30 dopo una notte molto tranquilla all’agriturismo Le Sigalette a Salionze, pochi km da Peschiera, gestito da una famiglia sorridente e disponibile. Una discesa di pochi metri immette da lì direttamente sulla ciclovia a fianco del Mincio. È tutto facile e tutto chiaro, bisogna solo pedalare e respirare.\nQui e ora # La ciclovia segue il fiume, che in quella zona alterna dighe e modifiche del letto fino a stabilizzarsi. Ci sono punti di solitudine assoluta e fresca ombra, dove acqua, ruote e respiro seguono un solo tempo è un solo ritmo. Ed è proprio lì, che all’improvviso tutto diventa dolorosamente perfetto. Sono completamente qui e adesso, è una nuova felicità che si infrange contro un’assenza che sto cercando di proteggere dallo scorrere del tempo. È una resistenza nella resilienza, ma è un muro fragile che viene giù davanti a un istante di bellezza assoluta. È un grande momento liberatorio di cui avevo bisogno.\nValeggio e il Chiosco dei Mulini # Borghetto di Valeggio sul Mincio, dove arrivo dopo una decina di km, è una perla. Vorrei fermarmi a visitarlo meglio ma ho paura che arrivi il caldo e preferisco proseguire. Mi fermo un attimo a fotografare lo splendido punto in cui il fiume e la ciclovia passano sotto l’arco e proseguo subito.\nDecido però di fermarmi qualche minuto in più per far scorta d’acqua fresca al Chiosco dei Mulini a Volta Mantovana, un delizioso punto di ritrovo per gli anziani mattinieri (anche ciclisti in buon numero), ma dove probabilmente la sera l’età media si abbassa vertiginosamente. Io che sto nel mezzo tornerei volentieri per un bell’aperitivo, ma devo proseguire.\nDa lì in poi il percorso si fa un po’ noioso e comincia a far caldo. Per fortuna è ventilato anche se controvento, ma va benissimo così. Appena infatti mi fermo per bere la calura stordisce, e non sono neanche le 10.\nThings happen for a reason # Tiro dritto verso Mantova, mi ero fatto male i conti e il percorso non sarà di più di 40km, che come prima tappa ci può stare. E Mantova mi accoglie con un bellissimo tratto che costeggia il Lago di Mezzo, uno dei tre laghi formati dal Mincio che bagnano Mantova.\nLa prima tappa è andata, ho evitato il caldo eccessivo e ora mi riposo all’Agriturismo Beatilla, un posto dove all’ingresso trovo una scritta che dice “Things happen for a reason”.\nE mi chiedo se sia vero.\n"},{"id":3,"href":"/docs/2019-gardamare/gardamare-tappa_2/","title":"GardaMare Tappa 2","section":"2019 - Gardamare","content":" Gardamare Tappa 2 # Da Mantova a Ostiglia, dove all’inizio sembra la tangenziale controvento poi dopo è solo controvento\nSono partito da Mantova tardi, perché all’agriturismo non potevo fare colazione prima delle 8, e quando ho cominciato a incartarmi per trovare la strada tra statali e semafori viaggiando contro una ventazza tosta, ho capito subito che oggi sarebbe stata una questione di disciplina e testa dura.\nL’obiettivo era percorrere almeno 60km per poter dividere bene in due la strada per Ferrara, sperando di poter procedere con maggior dolcezza appena fuori la città. E infatti, arrivato non senza qualche difficoltà a Bagnolo San Vito, la situazione cambia.\nLì è l’inizio della vasta zona dove il Mincio si intreccia col Po, dando vita ad uno scenario di canali, canaletti, chiuse, tutto nato durante le grandi bonifiche dei primi del 900, i cui impianti erano spesso costruiti in edifici raffinati, di quando ancora in Italia c’era la cultura del bello anche per case popolari e impianti industriali.\nIntanto vado, a fatica ma vado, con la speranza di trovare tante cose belle che mi diano la giusta carica per arrivare fino in fondo.\nE in effetti l’incontro col Po non mi lascia indifferente. È maestoso, enorme, e in quel momento mi assale una bellissima sensazione di libertà assoluta, come se potessi lasciarmi andare con grande fiducia all’abbraccio di quel fiume gigantesco.\nIncontro un ragazzo di vent’anni, fermo su un ponte a guardare i traghetti dei turisti sul Po. Mi spiega il funzionamento delle chiuse per far passare le navi, e mi racconta che questo che per me è un viaggio epico, per lui è la quotidianità: va avanti e indietro fra Mantova e Ferrara come io vado a fare la spesa al supermercato sotto casa. E grazie, c’ha vent’anni! Mi fa una foto sul ponte e poi riparto.\nDa lì in poi la faccenda si fa complicata. Parte una di quelle belle vie di argine viste in decine di film ambientati in posti come questo, anche se il fiume è lontano e non si vede. È tutto molto bello in realtà, ma il vento soffia contro, fa comunque un caldo folle perché si sta facendo tardi, e io sono veramente stanco. Peraltro ieri mi ha morso un tafano, e come spesso mi succede (tutte le estati) lo sfogo arriva il giorno dopo, ho un polpaccio enorme e dolorante. E ho anche alle spalle 45km in cui ho speso parecchio. Mi fermo a Governolo, paesino molto carino al centro dell’incrocio fra Mincio e Po, c’è poca gente in giro, faccio scorta d’acqua e riparto subito.\nNon c’è nulla, sono sotto al sole battente, penso più di una volta di mollare, ma anche volendo non saprei nemmeno dove fermarmi visto che i paesini non sembrano nemmeno particolarmente accoglienti. E poi devo continuare, è il senso di tutta questa storia, non posso mollare adesso. Guardo il contachilometri, siamo a 48km, se non a 60 devo arrivare almeno a 55/56 sperando di trovare un posto dove mi possa fermare. Avevo dimenticato il nome del paese che avevo individuato come metà strada tra Mantova e Ferrara, e in quel momento non ero nemmeno ben sicuro di dove fossi.\nAll’improvviso, veramente con le ultime forze rimaste, mi trovo davanti il cartello di Ostiglia. Ecco! Era qui che dovevo fermarmi! Alla fine il conto è di 55,59km, avrei voluto arrivare a 60 ma qui bisogna davvero che mi fermi per recuperare un po’.\nEssere arrivato fin qui è importante, mi rendo conto che ho poca preparazione fisica, il caldo è opprimente, e viaggiare fisso controvento mi ha distrutto. Ma oggi era tutta una questione di forza di volontà. Sto accettando e sto reagendo, e oggi me ne accorgo un po’ di più.\n"},{"id":4,"href":"/docs/2019-gardamare/gardamare-tappa_3/","title":"GardaMare Tappa 3","section":"2019 - Gardamare","content":" Gardamare Tappa 3 # Da Ostiglia a Ferrara, dove ho incontrato qualche persona, qualche storia, e persino una poesia\nOggi sono partito un pochino più presto e senza vento contro, ma ho pur sempre fatto 80km di cui gli ultimi bruttini, che forse potevo evitare (ma mica l’ho capito).\nAlle 8 ero già sul ponte di Revere sul Po (vertigini, vertigini…) passato il quale mi sono diretto sulla ciclovia Destra Po. Il percorso è piacevole, è molto bello guardare il Po a sinistra e i micro paesini d’argine sulla destra (nella brutta foto controluce qui sotto Bonizzo)\nDopo poco tempo incrocio un ciclista un po’ più grandicello di me, su bici da strada/corsa. Lo supero perché sto tenendo un’andatura più veloce, ma mi riprende e si affianca. Ha voglia di far due chiacchiere.\nCi raccontiamo un po’ di cose, mi dice che vive a Lugano da anni ma torna qui con la famiglia per mantenere le radici. Io gli racconto il motivo del mio viaggio, parliamo di figli. Lo saluto quando passiamo a fianco di uno di questi meravigliosi edifici della bonifica che mi fermo a fotografare. Ci facciamo gli auguri. Una bella chiacchierata piacevole che lasciamo andare nel vento.\nDopo pochi metri mi imbatto in tre ciclisti sempre di zona, anche loro un pochino più avanti di me con gli anni. Chiedo un’indicazione per via di una deviazione, partono con mille domande e va via qualche bel chilometro. A un certo punto ci imbattiamo in un lungo testo scritto in forma longitudinale sulla strada: mi raccontano che è una lunghissima poesia scritta “da un ubriaco” (magari poi è il più importante poeta contemporaneo). La fotografo al volo ma non mi fermo perché mi piace la compagnia. Certo la poesia è lunga, molto lunga.\nI simpatici ciclisti mi lasciano poco dopo e si fermano per il caffè. Li saluto e penso alla bellezza di incontrare persone con le quali in fila alla posta o per strada non ti guarderesti neanche, e invece li, sotto il sole maledetto, sull’argine del Po, vestiti come deficienti, riconosciamo un tratto comune e parliamo con quella leggerezza che si, grazie, ma davvero, ché in questo paese martoriato da forcaioli a ore alterne e paraculissimi sfruttatori di dolore altrui, sembra non ci sia più spazio per un sorriso, un abbraccio, un saluto, un augurio.\nNel frattempo sono arrivato a Fellonica, che si presenta come il paese delle cipolle, dove in forno c’è sempre il Tiròt. Sono attratto ma per scendere in paese bisogna fare un giretto e poi risalire, e mi chiedo se il Tiròt lo infornano anche la domenica. Magari si, ma tiro dritto perché Ferrara è lontana.\nEcco appunto. I tre amici mi avevano indicato un percorso che parte da Bondeno per arrivare a Ferrara con l’ombra e in meno tempo rispetto alla ciclovia classica. Speriamo, io proseguo per Bondeno dove però decido di fermarmi a prendere fiato, acqua e un attimo di riposo. E trovo un bar evidentemente storico (Bar Olimpia Sport) dove la situazione è la seguente: fuori 4 anziani parlano di politica in un dialetto impossibile da capire. Dentro una decina di anziani si scannano a carte urlando e bevendo. Placido alla cassa il cinese che gestisce il bar. È un paese incattivito ma bellissimo.\n(Io un sorriso mai eh?) Comunque mi rimetto in pista e inizio a cercare questo fantomatico sentiero ombroso che avrebbe dovuto portarmi a Ferrara su un tappeto di rose. E non c’è. Non so a chi chiedere, alla fine mi fido della traccia che ho, pensando che se esiste un percorso così, certamente chi ha preparato la traccia ne avrà tenuto conto. Fatto sta che o il percorso non esiste o non ne hanno tenuto conto. E io mi faccio gli ultimi 24km per Ferrara sotto il sole battente e senza NULLA intorno.\nGniaafaccio. No, gniaafaccio. Impossibile, gniaafaccio. Alla fine, iaafaccio, non so con che forza d’animo perché spalle e gambe cominciavano a cedere.\nArrivo alle porte di Ferrara, ma per arrivare in centro ci sono voluti altri 10km. Finalmente arrivo al Castello, e come mi aspettavo mi arriva uno schiaffone: il ricordo della splendida serata passata al Teatro Comunale con Milena per vedere il meraviglioso concerto di Sufjan Stevens, l’ultima volta che eravamo stati a Ferrara. Sono molto stanco ed è dura.\nMa il viaggio serve a questo.\n"},{"id":5,"href":"/docs/2019-gardamare/gardamare-tappa_4/","title":"GardaMare Tappa 4","section":"2019 - Gardamare","content":" Gardamare Tappa 4 # Da Ferrara a Mesola, dove non c\u0026rsquo;è molto da vedere, se non il Po, che è immenso, maestoso e silenzioso. Ma se c\u0026rsquo;è qualcosa che deve rompersi, è proprio qui che probabilmente succede. E infatti.\nDa Ferrara a Mesola ci sono circa 70km dove non c’è molto da vedere, se non il Po, che è immenso, maestoso e silenzioso. Ma se c’è qualcosa che deve rompersi, è proprio qui che probabilmente succede. E infatti.\nOggi sono partito da Ferrara abbastanza presto, per limitare il caldo eccessivo. A differenza dell’arrivo ho trovato una strada più rapida e piu piacevole per uscire dalla città, tranne l’ultimo tratto in Pontelagoscuro dove, a parte il rettilineo ciclabile, c’è da stare un po’ attenti alle auto.\nSono partito con buone sensazioni, anche grazie a una casa molto bella poco fuori Ferrara, con una splendida meridiana funzionante. Ho chiesto al giovane proprietario se potevo fare una foto, e mi ha risposto “certo, ci mancherebbe”. Aveva l’aria di uno che vive circondato di semplicità e bellezza. Non poco di questi tempi.\nDopo qualche chilometro trovo una struttura che sembra un bar all’aperto. Si trattava in realtà del luogo dove è stato ricostruito fedelmente uno dei tanti mulini sul Po di cui la zona era ricca più di cento anni fa, e che lo scrittore Bacchelli rese famosi con il romanzo che porta proprio il nome “Il mulino del Po”. Ho però trovato l’accesso chiuso e anche il bar chiuso, peccato, non ho avuto l’impressione di un’opera e di un contesto valorizzato come meriterebbe.\nContinuo ad andare, mi sento bene e mi rendo conto che le risorse fisiche mi sostengono. Non lo davo per scontato visto che si tratta pur sempre della prima volta in cui faccio tanti km tutti insieme.\nLungo il percorso trovo tanti piccoli paesini graziosi, dove generalmente c’è sempre una bella chiesa, segno di una presenza tradizionalmente importante della religione cattolica. Mi colpisce molto la Chiesa dell’Assunzione di Maria Santissima a Ro, eretta nel 1192, che ha la particolarità di essere rivolta verso il Po, che è proprio a un centinaio di metri.\nGià il Po. In questo tratto il grande fiume è quasi sempre molto visibile dalla ciclabile sull’argine, e ci sono punti in cui il letto è talmente grande da sembrare più un lago che un fiume. Mi lascio accompagnare da questa presenza silenziosamente maestosa, immaginando di trarne calma e pace. Eppure qualcosa non va. Mi sento strano e non riesco a godermi fino in fondo la evidente tranquillità e bellezza che mi circonda. Sarà il caldo, penso. Ma non è l’unico pensiero. Mi accorgo che la mente macina ricordi, riflessioni, immagini, e più si diradano i paesi, più aumentano i pensieri. Mi rendo conto di essere stanco.\nPoi qualcosa si rompe.\nÈ difficile dire che cosa scateni un crollo emotivo importante. Sarebbe successo comunque? Colpa del caldo? Qualche associazione mentale? Non è importante. Quel che so è che aspettavo questo momento, in cui il dolore, la rabbia e il senso di colpa diventano travolgenti, e niente li può controllare. Solo una cosa posso decidere: mi fermo? No, non lo farò, perché questa roba va attraversata, ricordando sempre che la bici resta in equilibrio finché cammina. Mi aggrappo inconsapevolmente a questo equilibrio, e, in qualche modo, ne esco.\nOrmai mancano pochi km a Mesola. Sono contento di tornarci, l’ultima e unica volta avevo forse 11/12 anni, eravamo ospiti di amici, è tutto ciò che ho visto mi è rimasto scolpito nella mente. A Mesola arrivo stanco, ma con la forte sensazione di aver conquistato un pezzo importante di leggerezza in più.\nStasera, non potendo fare diversamente, ho fatto qualche km in bici da S. Giustina (dove alloggio per la notte) a Mesola, dove ho cenato alla Locanda Duo, già sperimentata a pranzo, dove letteralmente sei a casa di una famiglia che ti ospita e ti prepara i pasti.\nPoi, al ritorno, ho passeggiato in bicicletta senza fretta, godendomi uno dei tramonti più belli mai visti.\n"},{"id":6,"href":"/docs/2019-gardamare/gardamare-tappa_5/","title":"GardaMare Tappa 5","section":"2019 - Gardamare","content":" Gardamare Tappa 5 # Da Mesola a Pomposa passando dal mare. Con mezz’ora di videogame dal vivo\nQuesta volta sono partito senza tracce per il navigatore, perché volevo arrivare al mare chiedendo informazioni e orientandomi da solo. Vai a sapere che mi sarei trovato anche dentro un videogioco dal vivo.\nQuante cose in questi ultimi 50km del mio viaggio. La terra del delta del Po è piena di meraviglie, naturali e costruite dall’uomo, e più di una volta sono rimasto a bocca aperta, estasiato da ciò che avevo davanti ai miei occhi. La prima volta è successo davanti a Torre Abate, a pochi metri dal rifugio dove ho passato la notte. Il manufatto è una splendida opera di ingegneria idraulica costruita nel 1569 durante la Bonifica Estense, con il compito di difesa dalle acque e controllo. È un posto magico, che ho avuto la fortuna di ammirare anche al tramonto la sera prima di partire.\nProseguendo lungo il cosiddetto Canale Bianco ho ripreso la ciclovia Destra Po lasciata il giorno prima a Mesola, ma da lì a poco lo scenario sarebbe cambiato drasticamente. In quel punto il Po si è già diviso nei due rami principali e io sto affiancando il ramo estense, chiamato Po di Goro, che in quell’area ha molti luoghi paludosi che brulicano di vita. Procedo lentamente e senza far rumore, soprattutto per godermi il silenzio e osservare gli uccelli pescare indisturbati.\nOrmai si inizia a sentire l’odore del mare, ed è molto bello vedere lo scenario che cambia in modo così tangibile, così percepibile da tutti i sensi. Cambiano i colori, gli odori. Sono a Goro, ma voglio arrivare a Gorino proprio dove il Po si getta nel mare, e quando arrivo l’emozione è molto forte. Dal piccolo porto di Gorino il golfo chiamato Sacca di Goro è visibile a 360 gradi e sembra davvero enorme.\nSono arrivato al mare, partendo dal Lago di Garda e facendo quasi 300km in bici. Quasi non ci credo. Però, per me arrivare al mare significa letteralmente essere su una spiaggia e magari farmi anche un bagno. Inizio a informarmi nel borghetto di Gorino, raccolgo qualche indicazione un po’ generica e mi avvio. E ancora non so in che rogna mi sto infilando.\nRipasso da Goro perché non si può fare diversamente, e da lì quasi per caso mi imbatto in uno sterrato con un cartello che indica i lidi. Fantastico, finalmente un pezzo di gravel vero dove la mia bici dà il meglio di se, e alla fine mi butterò in acqua. Mi lancio a buona velocità sullo sterrato e me lo godo come un bambino in bicicletta le prime volte. Non so dove sto andando e cosa troverò, ma è tutto dritto e ho il mare accanto. È fantastico. Ma arrivato alla fine dello sterrato una prima sorpresa: il sentiero finisce e non si sa bene cosa si debba fare. Tornare indietro no, dai. Eppure c’è ancora un cartello. Finalmente capisco: c’è un doppio cancello da cui passare per entrare dentro la pineta (capirò poi perche doppio). Un piccolo avviso segnala che è possibile accedere al secondo cancello solo dopo aver chiuso bene il primo. Ecco, penso, guarda se non resto bloccato dentro con 75 gradi all’ombra. Invece passo, e inizio ad andare. C’è un’afa pazzesca e sento intorno parecchi insetti, meglio sbrigarsi. Ma all’improvviso, sabbia. Mi impunto, cado. Pazienza, è sabbia. Mi rialzo e un istante dopo sono attorniato da migliaia di insetti che iniziano a pungermi ovunque. Ma avevo messo l’Autan! Totalmente irrilevante. Altro non posso fare, inizio a spingere la bici nella sabbia.\nOra provate a immaginare la situazione: un caldo allucinante, il sudore misto a Autan e crema solare mi cola negli occhi che mi bruciano molto. Questi nugoli di insetti continuano ad attaccarmi in tutti i modi e io spingo la bici che improvvisamente è diventata pesantissima. Oltre al danno la beffa: a un certo punto dalla direzione opposta spunta una MTB con gomme da sabbia che corre come una dannata. Il tipo ride. Simpatico. Scoprirò solo dopo che mi trovo su una traccia nota ai ciclisti MTB chiamata I due cancelli (messi lì per evitare che i daini escano dalla pineta dove vivono) e dove i mountain bikers si sfidano a colpi di cronometro. E io spingo. Arrivo infatti al secondo cancello, e ancora ignaro penso ok, è un gioco di ruolo, avete vinto voi.\nImbocco la passerella del Lido di Volano esausto, ma felice di vedere gli ombrelloni. Così come sto (più o meno come un matto), chiedo ai bagnini il permesso di poggiare la bici sul pattino e fotografare il mio arrivo al mare. E dopo un minuto sono in acqua a godermi il mio obiettivo raggiunto.\nAdesso resta solo da arrivare all’Abbazia di Pomposa, che so essere bellissima e che sarà la fine del mio lungo viaggio. Dopo un pezzo di statale faticoso, trovo uno sterrato splendido che porta dritto dritto al giardino dell’Abbazia. Un momento di estasi vera.\nSono arrivato alla fine. Ora i km sono 305, ma quel che più conta è la strada che ha fatto la mia anima, che non si misura in chilometri.\nGrazie amore mio per avermi accompagnato fin qui. Ce la posso fare, ce la sto facendo. Ce la faccio.\n"},{"id":7,"href":"/2021/08/10/dolomiti-tour-tappa-6-da-trento-a-bassano-del-grappa/","title":"Dolomiti Tour Tappa 6 – Da Trento a Bassano del Grappa","section":"2021 - Dolomiti Tour","content":"Dopo una giornata di riposo a Trento per riprendere le energie, ci accingiamo a chiudere il giro percorrendo la ciclabile che nel 2020 si è aggiudicata il premio della stampa dell “Italian green roads award”, l’oscar italiano del cicloturismo: la ciclabile della Valsugana. Siamo molto curiosi, e l’idea di chiudere l’anello con un percorso molto bello ci intriga parecchio. C’è solo un piccolo problema: che per accedere alla Valsugana da Trento occorre scollinare un passo a 730mt slm partendo dai 190mt di Trento, in 7km circa.\nLa mattina ci svegliamo un po’ storditi: stiamo mangiando e bevendo un bel po’ la sera e il sonno non ne giova. Fatta una veloce colazione, salutiamo e diamo appuntamento a Bassano al nostro amico Cesare, che sta condividendo il viaggio muovendosi in auto fra le varie tappe, e partiamo. Dopo qualche km in centro, arriviamo all’attacco della salita, ed è già tostissima: un 13% ciottolato, e siamo ancora in centro. Decidiamo di spingere la bici per non ammazzarci sui ciottoli a gambe ancora fredde. Dopo qualche centinaio di metri però torna l’asfalto, e non abbiamo più scuse: iniziamo a pedalare. E sono 7km davvero tosti, dove raramente si scende sotto il 7% di pendenza e si toccano invece il 18/20.\nÈ proprio diretta, abbiamo 400km nelle gambe, le bici pesano e fa pure un gran caldo. Ma pedalata dopo pedalata, fra una risata e l’altra (che non sono mai mancate per fortuna), arriviamo fino su al passo. Siamo a 730mt di altezza raggiunti forse anche in meno di 7km!\nSiamo a pezzi, ma la prospettiva di farci altrettanti km in discesa ci sollazza. Ci lanciamo quindi per la discesa asfaltata convinti di farci un percorso trionfale fino al lago di Caldonazzo senza spingere un pedale. E invece, dopo poche centinaia di metri, scopriamo la verità: quasi tutta la discesa è su carrarecce di ciottoli a pendenze impossibili, che ci costringono a scendere a piedi. Alla faccia della discesa trionfale!\nCon non poca fatica però arriviamo fino in fondo, e il premio della bellezza del Lago di Caldonazzo merita la faticata.\nCosteggiando il Lago di Caldonazzo sulla piacevolissima ciclabile, arriviamo all’inizio della famosa e tanto attesa Ciclabile della Valsugana. E lì scopriamo un mondo. La ciclabile segue il Brenta dal suo formarsi, e si snoda per 80km di bellezza incredibile. È tutto curato, tutto pulito, c’è tantissimo verde, alberi, fiori, e questo splendido fiume che in più punti è paragonabile a un ruscello di montagna con piccole cascatelle sulle rocce. Sembra di pedalare in un delizioso giardino giapponese.\nStiamo bene, e siamo contenti. Pedaliamo allegramente sopra i 20km/h e maciniamo strada rapidamente e godendoci lo scenario, in continuo cambiamento e con tantissime sorprese. Non facciamo molte tappe, giusto una sosta a Borgo Valsugana e poi in uno dei tanti bici grill lungo la ciclabile per farci un panino, ma per il resto ci godiamo il percorso incantato facendo gli scemi di tanto in tanto 😊.\nIl finale è un crescendo. Alla fine della ciclabile inizia un percorso fra splendidi paesini lungo il Brenta, fra cui il bellissimo Valstagna.\nArriviamo a Bassano senza minimamente sentire i 100km percorsi, e siamo contenti. È stato un viaggio pazzesco, divertente e pieno di colori. Io e Vincenzo, che è stato per me un compagno di strada perfetto, sappiamo che è stato anche un viaggio dell’anima, perché la bici è così, ti fa scaricare le zavorre della mente e ti fa trovare quello che non cerchi quando meno te l’aspetti. L’importante è andare avanti, non importa la pendenza.\nGrazie a Vincenzo per aver condiviso con me questo viaggio, non ce l’avrei mai fatta senza di te e comunque non sarebbe stato così divertente. Grazie a Cesare che non potendo pedalare con noi ci ha seguito in auto pur di condividere con noi un po’ di preziosi momenti insieme.\n"},{"id":8,"href":"/2021/08/08/dolomiti-tour-tappa-5-da-chiusa-a-trento/","title":"Dolomiti Tour Tappa 5 – Da Chiusa a Trento","section":"2021 - Dolomiti Tour","content":"Proprio quando ti sembra di aver iniziato la discesa, e inizi a mollare, ecco che arriva la giornata più pesante che ti prende in contropiede tanto è inaspettata.\nPartiamo sapendo di dover fare una novantina di chilometri sostanzialmente in discesa, e sembra tutto abbastanza facile. La ciclabile da Chiusa a Bolzano non è particolarmente bella, ma il fiume Isarco che l’accompagna rende il percorso molto piacevole.\nPrima di arrivare a Bolzano ci imbattiamo in una iniziativa molto bella: lungo la ciclabile c’è un esposizione permanente di opere create da un laboratorio artistico per persone con disabilità (Laboratorio Protetto per persone con handicap a Cardano) in collaborazione con la Provincia Autonoma di Bolzano\nArrivati a Bolzano sembra davvero di essere in Scandinavia. Le ciclabili sono una rete interconnessa con indicazioni stradali, e la bicicletta è un mezzo comunemente usato per girare in città. Tutto, dalla periferia, è estremamente curato, e fa molto più effetto vedere una città vera e propria che riesce a conservare la stessa cura che puoi trovare in un paesino. Bolzano è una bella città, vivibile e ben organizzata, e io e Vincenzo pensiamo: ma perché viviamo come viviamo a Roma, quando è possibile vivere così? Lo so, l’ho già detto, ma quando è una città vera a farti vedere la differenza, fa tutto un altro effetto.\nSulla ciclabile di Bolzano incontriamo una famiglia che passeggia. Lui è abituato a fare campionati di Mountain Bike e fa abitualmente viaggi in bici. Ci dice che, anche se non l’avevamo considerato (anzi si, ma no, e questa la capisco da solo), vale nettamente la pena di andare a fare un giro lungo la ciclabile che attraversa i vigneti della Strada del Vino (da Appiano Sulla Strada del Vino fino a Caldaro Sulla Strada del Vino). Decidiamo che si, dobbiamo farlo per forza, in fondo il viaggio è fatto anche di decisioni improvvise di questo tipo. Sappiamo che incontreremo un po’ di dislivello ma niente di che. E in effetti il percorso merita la deviazione, soprattutto per vedere Appiano e fermarci anche un po’ nella deliziosa piazzetta principale\nRipartiamo da Appiano e proseguiamo sua Strada del Vino. Saliamo ancora, e fa caldo, c’è tanta afa e inizia ad alzarsi un vento un po’ fastidioso. Un po’ affaticati e in piena salita, iniziano i problemi che ci avrebbero accompagnato lungo la strada da quel momento in poi.\nAppiano è un paesino davvero tranquillo e delizioso, come tutti i paesi dell’Alto Adige. Qui inoltre c’è la xpmosi\nPrimo problema: mi si sgancia la catena e mi si incastra fra il pignone più grande e il disco di plastica di protezione del pacco pignoni. E niente, non esce. Ci mettiamo in due con calma e pazienza ma fa caldo, siamo sudatissimi e iniziamo ad attirare gli insetti a frotte. Uno di questi, un maledetto tafano (a cui sono particolarmente reattivo) mi becca mentre sono nel pieno dell’impegno del scastrare la catena. Finalmente stanchi sudati e pizzicati riusciamo a sistemare la catena e ripartiamo.\nLe vigne della Strada del Vino sono bellissime e si perdono a vista d’occhio. Il punto più bello è la cima di Caldaro da dove, fra le vigne, si intravede il lago di Caldaro\nTutto bellissimo, ma qualcosa non va: siamo in discesa ma fatichiamo a pedalare per via del vento contro, che non ci toglieremo mai più di dosso. Fino a fine giornata.\nScendiamo verso il lago, lo scenario è bellissimo ma fatichiamo. C’è un’afa insopportabile e un forte vento contrario, il peggio del peggio. A un certo punto ci perdiamo, siamo evidentemente stanchi e un po’ confusi, e cerchiamo la strada per imboccare la ciclabile dell’Adige, ma senza gran fortuna.\nFinalmente a forza di girare a vuoto troviamo la strada, ma io mi accorgo che sto sbandando. Mi fermo con l’intenzione di gonfiare la ruota posteriore, ma non avevo mai usato questa pompa appena comprata, e ci sbatto un bel po’ la testa prima di riuscire. Si, mi sto innervosendo.\nSiamo arrivati alla ciclabile dell’Adige, che speravamo di goderci un po’ di più, ma avendo ancora più di 30km da fare ed essendo già pomeriggio, non c’è molto da godere. Partiamo e subito ci rendiamo conto del vero problema: siamo inesorabilmente controvento e lo saremmo stati per i successivi 30km.\nPer quanto spingiamo non si riesce ad andare oltre i 15/16km all’ora. Io fatico, davvero tanto, sento tutto il peso dei chilometri di questi giorni, la stanchezza di oggi, e penso a questa tappa che avrebbe dovuto essere un passeggiatone senza pretese, e invece si sta rivelando una faticata enorme e senza gran valore. Vincenzo riesce a spingere di più, ma anche lui è stanco. Non parliamo, pedaliamo e basta. Tutto questo ci sembra una grande metafora di qualcosa, forse della vita in sé.\nA un certo punto, arrivati al confine della provincia di Trento, decidiamo che è ora di farci un po’ di gel energetico, volevamo evitarlo ma tant’è. E la botta arriva: per una mezz’oretta riusciamo a contrastare il vento e a spingere fino a 20km/h. Ma la strada e tanta e l’effetto bomba finisce in fretta.\nSiamo quasi a Trento, ma non manca una beffa finale: per proseguire sull’Adige bisogna per forza fare un giro davvero assurdo, e anche qui le metafore sulla vita si sprecano\nVabbè. Pedalando pedalando, praticamente sulle ginocchia, entriamo nel lungoAdige cittadino, e lì comica finale: il navigatore punta dritto a un muro. C’è un sottopasso! Per arrivare al nostro appartamento avremmo dovuto caricarci la bici e passare sotto la stazione. Grandi risate nervose e liberatorie, ci incolliamo la bici in spalla e via, è fatta. 111km. La vita arriva proprio lì, quando la sottovaluti ti presenta il conto.\n"},{"id":9,"href":"/2021/08/08/dolomiti-tour-tappa-4-da-valdaora-a-chiusa/","title":"Dolomiti Tour Tappa 4 – Da Valdaora a Chiusa","section":"2021 - Dolomiti Tour","content":"Dopo Braies, che nella nostra mente rappresentava la sfida principale, sapevamo che il resto del viaggio sarebbe stato più “in discesa”. E infatti questa tappa, più breve e nettamente meno faticosa, non ci ha dato grandissime emozioni. Tuttavia la bellezza qui è davvero ovunque, e non va mai sottovalutata: ad esempio la ciclabile da Valdaora a Brunico è uno splendido percorso nel bosco, e questo tratto con passaggio della funivia è particolarmente suggestivo.\nArrivati a Brunico pedalando, ci fermiamo per un caffè. Siamo un po’ rallentati, ma ci può stare dopo la lunga tappa di ieri. Ripartiamo da Brunico in direzione Bressanone sempre seguendo la ciclabile che costeggia l’impetuoso fiume Rienz. L’acqua è una costante in questi giorni, e le grandi piogge hanno pericolosamente innalzato i livelli di fiumi e torrenti, al punto di rappresentare un pericolo in diversi passaggi. Infatti proprio fra Brunico e Bressanone ci troviamo in un sottopasso allagato, con acqua evidentemente profonda una sessantina di centimetri\nDecidiamo che non vale la pena inzupparsi, e che può essere una buona idea scavalcare la ferrovia 😱 e così facciamo, prendendoci anche il tempo di fare un paio di foto.\nDopo una breve pausa a Rio Pusteria per mangiare qualcosa, entriamo in Bressanone sul delizioso lungofiume “urbano” del Rienz, e pedalando raggiungiamo il Duomo, e il suo splendido chiostro. Sarà per la bellezza degli affreschi, per la musica diffusa nel chiostro, per il silenzio, forse anche per le difese un po’ abbassate, ma mi vivo un breve momento di emozione molto profonda che mi porterò poi dentro per tutta la giornata. Tutto intorno a noi è incredibilmente ordinato e civile. Assuefatti al caos e alla sporcizia di Roma, trovare luoghi curati con così tanta attenzione fa veramente effetto. Viene da chiedersi se il circolo virtuoso della bellezza sia un meccanismo che può ancora essere innescato anche là dove ormai tutto sembra abbastanza perduto.\nRipartiamo da Bressanone in direzione Chiusa, pedalando in grande tranquillità. Il tempo è bello, stiamo scendendo di pendenza, e 60km alla fine vengono via quasi senza accorgercene. Arriviamo a Chiusa nel pomeriggio, pronti per goderci una serata di relax e buon cibo (costine alla birra, veramente notevoli!)\n"},{"id":10,"href":"/2021/08/06/dolomiti-tour-tappa-3-da-pieve-di-cadore-a-valdaora/","title":"Dolomiti Tour Tappa 3 – Da Pieve di Cadore a Valdaora","section":"2021 - Dolomiti Tour","content":"Io e Vincenzo sapevamo bene che questa sarebbe stata la tappa più lunga, la più difficile e la più bella del giro, ma quanto saremmo rimasti meravigliati e stupiti era inimmaginabile.\nGià dalla partenza da Pieve di Cadore si è capito che il percorso avrebbe preso una piega diversa rispetto ai giorni precedenti. Il percorso verso Cortina, tutto in salita, si snoda lungo una ciclabile tranquilla e bellissima. Il tempo incredibilmente è splendido, e questo è un regalo meraviglioso considerando la tanta pioggia del giorno prima.\nArrivati a San Vito di Cadore finalmente tocchiamo i 1000mt di altezza.\nLa ciclabile continua a salire, oggi l’obiettivo è raggiungere i 1.200 metri di Cortina per poi arrivare fino ai 1.530 del passo di Cimebanche. La strada è lunga, il dislivello anche, pedaliamo con tranquillità per dosare le forze e non arrivare stremati al vero impegno della giornata: raggiungere il lago di Braies.\nNon devo raccontare nulla di Cortina che non si sappia già: paesino molto carino e perfettamente curato, centro pieno di negozi di brand “alti”, insomma tutto quello che sai di Cortina è sostanzialmente vero. Ci fermiamo giusto il tempo di fare scorta di cibo (paninetti con affettati e formaggi che consumeremo lungo tutta la giornata senza mai fare un vero pranzo per non appesantirci) e un caffè, e poi via.\nE qui comincia il bello: andando in direzione Dobbiaco la ciclabile è in realtà una bellissima vecchia ferrovia dismessa, con fondo ghiaioso, che si snoda nei boschi attraversando anche delle gallerie, alcune delle quali scavate nella roccia.\nÈ tutto bellissimo. Siamo felici di essere su ghiaia e di lasciare per un po’ l’asfalto, (anche se le ciclabili sono splendide ovviamente), ma qui su questo terreno le nostre bici gravel decisamente esprimono il loro meglio. E la natura è incredibile. Si sale, e si fatica, ma il percorso è animato da ruscelli, laghetti, un grande silenzio e un’aria fresca e frizzante.\nL’idea di mangiare i nostri mini panini si è rivelata ottima: abbiamo sempre carburante ed evitiamo lunghe pause. Ma la salita si sente tutta, insieme ai chilometri già accumulati nei giorni precedenti. Fino al passo di Cimebanche dobbiamo salire per 45 km totali fino a raggiungere i 1.530 metri a partire dagli 800 di Pieve di Cadore toccati ieri.\nE spingendo spingendo ci arriviamo.\nCi fermiamo al ristoro del passo per un caffè e per rifornimento acqua, e ci apprestiamo a ripartire per goderci i 20km di discesa verso Dobbiaco 😁\nCarichi come non mai, ci lanciamo nella discesa per riempirci gli occhi di tutta la bellezza di questo sentiero ghiaioso che continua ininterrotto da Cortina. Ci sentiamo bene entrambi, qui c’è tutto il senso del viaggio di scoperta, di emozione, di spensieratezza, e di ricarica personale.\nScendendo succedono due cose buffe: la prima è che improvvisamente in un ghiaione mi si blocca la pinza del freno posteriore, problema che per fortuna risolviamo abbastanza rapidamente riuscendo a sganciare la pinza rientrata senza forzare. La seconda è che per via delle forti piogge dei giorni scorsi ci troviamo un ruscello da guadare 😁\nContinuando a pedalare incontriamo altre due meraviglie: il Lago di Landro, da dove si vedono le Tre Cime di Lavaredo e il Lago di Dobbiaco, enorme e bellissimo.\nSiamo ormai a Dobbiaco, la discesa è finita, a questo punto non resta che affrontare la vera sfida di oggi: tornare a quota 1500 metri per raggiungere il Lago di Braies, la vera sfida di tutto questo lungo percorso. Raccogliamo quindi le forze residue, e raggiunta Villabassa iniziamo a salire lungo la ciclabile che porta verso Braies. L’inizio non è micidiale, pedaliamo lentamente ma le pendenze non sono impossibili. Alla fine della ciclabile però una sorpresina sgradevole: salvo errori, l’unico modo per arrivare su è tramite la strada trafficata. Alternative non ce ne sono, e quindi ci mettiamo in marcia. A questo punto ci rendiamo conto che stiamo affrontando una salita di circa 3km con pendenza inesorabile che oscilla fra 10% e 11%.\nPiù tardi, io e Vincenzo ci confessiamo che più di una volta abbiamo pensato di mollare. Abbiamo nelle gambe i tanti chilometri fatti quel giorno e nei giorni precedenti, e davvero stiamo faticando tantissimo. Ma tutto il viaggio girava intorno all’arrivare lì, e la testa ci dice di spingere e spingere. Quando vediamo il parcheggio delle auto, capiamo che è fatta. Che gioia incredibile!\nNel frattempo ci raggiunge anche il nostro amico Cesare in auto, che in questi giorni condividerà con noi le serate e alcuni momenti diurni aspettando il nostro arrivo in bici. È fatta, Braies è conquistata, la giornata si chiude a Valdaora di Sotto dove fermiamo il GPS a 100km tondi, per abbatterci su cibo e vino, che fame!\n"},{"id":11,"href":"/2021/08/04/dolomiti-tour-tappa-2-da-belluno-a-pieve-di-cadore/","title":"Dolomiti Tour Tappa 2 – Da Belluno a Pieve di Cadore","section":"2021 - Dolomiti Tour","content":"Dopo la lunga tappa di ieri, con Vincenzo abbiamo deciso di fare una tappa di “trasferimento” senza spingere troppo, 45km con un dislivello totale di 848mt con destinazione Pieve di Cadore. La giornata è buona ma sappiamo che troveremo tempaccio salendo verso nord. Mi fa un po’ male il ginocchio ma confido nel fatto che pedalare normalmente non peggiora la situazione.\nLa partenza è su strada statale, un po’ trafficata, ci mettiamo a filo della corsia di emergenza e pedaliamo con pazienza. Non c’è molto da vedere, ma quando capita qualche paesino sulla strada ci fermiamo volentieri per dare un’occhiata e fare qualche foto, come nel caso di Canevoi, dove fotografiamo uno dei tanti grandi campanili bianchi che si trovano in queste zone.\nPoco dopo, finalmente un’occasione per lasciare la strada: la ciclabile Pontalpina. Ma dopo pochissimi chilometri con delusione finiamo dritti dentro la classica zona commerciale di fondo valle, dimenticando prestissimo il piacere di pedalare in mezzo alla natura. Ma alla fine della ciclabile troviamo una grande bici rosa, molto probabilmente dedicata al giro d’Italia.\nProseguiamo a pedalare per questo tratto molto commerciale, e dopo qualche km di strada provinciale lo scenario cambia completamente. Appena passato il Piave (in un bellissimo punto in cui il fiume si allarga quasi a creare un lago anche se molto asciutto), all’altezza di Soverzene inizia una bella ciclabile che ci conduce via dalle auto, al termine della quale inizia un percorso molto rispettoso dei ciclisti. Iniziamo ad entrare in luoghi dove la bicicletta è considerata davvero.\nDa lì in poi la strada si fa davvero bella. C’è pochissima gente in giro e pochissime auto e al termine della ciclabile ci troviamo su un altro bel ponte sul Piave, dove appoggiando la bici sulla balaustra per fare una foto, vedo prima staccarsi e poi volare nel fiume la mia luce posteriore!\nArrivati a Codissago, dove avremmo dovuto prendere una bella ciclabile che costeggia il fiume Piave, veniamo informati che l’alluvione ha fatto un disastro rendendola impraticabile. Ci facciamo coraggio e affrontiamo la Statale 51, stretta e ipertrafficata anche per via dei lavori. Un po’ storditi arriviamo in un punto dove è disponibile la vecchia statale, ormai in disuso perché sostituita dalla nuova, ma perfettamente praticabile con la bici. Ancora un cambiamento di scenario: siamo letteralmente soli, su questa bella strada che costeggia il Piave da un lato, e alcuni bei paesini apparentemente abbandonati dall’altro lato. La strada è tranquilla, il clima è ottimo anche se il cielo è coperto. Solo gli ultimi dieci km verso Pieve iniziano ad essere pesanti: sapevamo che il dislivello oggi si faceva tutto qui, e infatti nel giro di 8km saliamo da 400 a 900mt! Nonostante la fatica della salita il ginocchio sembra reggere, vado piano senza forzare mai e questo probabilmente aiuta.\nArrivati a Pieve di Cadore piuttosto stanchi, la cosa migliore da fare è abbattersi su cibo in abbondanza, nell’ottima Locanda dei Dogi dove torneremo anche stasera!\n"},{"id":12,"href":"/2021/08/03/dolomiti-tour-tappa-1-da-bassano-del-grappa-a-belluno/","title":"Dolomiti tour Tappa 1 – Da Bassano del Grappa a Belluno","section":"2021 - Dolomiti Tour","content":"Dopo un intero anno senza viaggi in bici causa Covid, finalmente torno a mettere le borse sulla mia Genesis per macinare un po’ di km in qualche giorno. La scelta cade sulle Dolomiti, un giro non particolarmente impegnativo per chi è giovane ed allenato, probabilmente un po’ difficoltoso per un ciclista della domenica come me. La novità stavolta è che non sono da solo, sono con il mio amico Vincenzo, e non mi dispiace lasciare un po’ da parte i miei viaggi in solitaria, senza mai dimenticare lo spirito con cui tutto questo è iniziato.\nEd eccoci qui, alla partenza da Bassano del Grappa questa mattina, dopo essere arrivati in serata lui da Roma e io da Cervia.\nLa mia bici è attrezzata con le solite borse Apidura a cui ho voluto aggiungere due Gorilla Cage alla forcella, leggere e capienti. Dormiremo in agriturismi e B\u0026amp;B quindi niente tenda o sacco a pelo.\nLa partenza da Bassano non è rapidissima perché non riusciamo a individuare la strada dalla traccia, ma poi si parte di buona lena seguendo strade secondarie molto piacevoli. Qualcosa però non va, il cambio non scende come dovrebbe, ed è strano perché ho fatto revisionare la bici prima di partire. Però è presto, e trovo solo un negozio di bici chiuso.\nArrivati però a Pederobba passo davanti ad un ciclista che mi ispira fiducia, e decido di tentare. Il personaggio è fantastico, piuttosto anziano, e con una sorprendente manualità che mi colpisce subito. Gli spiego il problema, e la prima cosa che mi dice guardando la bici è “ma quanto state via? Due mesi?” Ok, effettivamente troppa roba 😁\nInizia a studiare il problema, e non capisce come mai qualcosa blocca il filo del cambio. Poi un illuminazione, la staffa dove ho montato il ciclocomputer! Per errore l’ho stretta sul cavo! “Cose che succedono ai vivi” mi fa lui.\nIn pochi minuti mi sfila il filo del cambio, lo sostituisce, lo prova, tutto con una maestria e una velocità sorprendente nonostante un occhio offeso.\nNel frattempo mi racconta che sarebbe già in pensione ma non trova nessuno che vada a lavorare lì. Mi racconta che ha provato a fare lavorare un ragazzo, ma “non mi ha fatto neanche una domanda. Non mi fido di chi non fa domande”.\nAlla fine mi saluta con un “buon viaggio” e nonostante le insistenze non accetta denaro. Uscendo un tale che era nel negozio mi dice “è il miglior meccanico della Pedemontana”. E io realizzo che non gli ho neanche chiesto il nome.\nIl viaggio prosegue purtroppo su statali, lo scenario è molto bello ma le auto e i tir non ci mettono tranquillità. Di tanto in tanto ci fermiamo nei vari paesini che sono calmi e silenziosi. In particolare in uno di questi, Lentiai, mi fermo volentieri perché sono piuttosto stanco dopo un tratto di una decina di km in lieve ma continua pendenza e con il vento contro. Peraltro sconto forse anche il fatto di non aver stupidamente mangiato abbastanza né a cena né a colazione.\nLa strada verso Belluno è noiosissima, solo verso il finale la traccia ci conduce su una ciclabile che passa nella campagna, e ci rinfranchiamo un bel po’.\nSiamo comunque piuttosto stanchi e Belluno non si vede, ma a forza di pedalare riusciamo ad arrivare. Comica finale: ci carichiamo le bici in spalla per le scale che portano in centro perché la scala mobile è ovviamente proibita. A quel punto tanto valeva arrivarci per la strada ma obiettivamente temo che saremmo crollati prima di arrivare!\nDomani comincia la parte più difficile ma più bella, io sono con il ghiaccio sul ginocchio. Speriamo che tenga, ma se avrò momenti difficili penserò alla grande forza d’animo e umanità del meccanico di Pederobba.\n"}]